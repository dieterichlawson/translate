Ik geloof in de schoonheid van de inspanning. En in de simpele constatering dat het de student zelf is die het diploma moet behalen, niemand anders. Dat laatste lijkt vanzelfsprekend. En toch. Onderwijskundigen van allerlei pluimage die slechts door lelijke onaantrekkelijkheid met elkaar zijn verbonden, beweren dat docenten falen als studenten zakken. Kregen de studenten voldoende begeleiding? Stond er altijd iemand ter beschikking die hen leerde te leren? Werd voldoende rekening gehouden met hun karakter? Misschien zijn ze schuchter, en hebben ze nood aan geruststellende woorden vooraleer het mondelinge examen van start gaat. Misschien zijn er onder hen die, gezien een atypische maar geenszins minderwaardige hersenstructuur, iets trager denken, waardoor ze bij een schriftelijk examen niet over twee, maar over drie uur moeten beschikken. Wie weet is er iets mis met hun bioritme waardoor hun examens beter moeten worden gespreid. En veronderstel dat ze dyslectisch zijn, dan dienen spelfouten met de mantel der liefde te worden bedekt.
